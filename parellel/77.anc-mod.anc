吾意不然
王之弟当封邪
周公宜以时言于王
不待其戏而贺以成之也
不当封邪
周公乃成其不中之戏
以地以人与小弱弟者为之主
其得为圣乎
且周公以王之言不可苟焉而已
必从而成之邪
设有不幸
王以桐叶戏妇寺
亦将举而从之乎
凡王者之德
在行之何若
设未得其当
虽十易之不为病
要于其当
不可使易也
而况以其戏乎
若戏而必行之
是周公教王遂过也