滁于五代干戈之际
用武之地也
昔太祖皇帝
尝以周师破李璟兵十五万于清流山下
生擒其将 皇甫晖 姚凤 于滁东门之外
遂以平滁
修尝考其山川
按其图记
升高以望清流之关
欲求 晖 凤 就擒之所
而故老皆无在者
盖天下之平久矣
自唐失其政
海内分裂
豪杰并起而争
所在为敌国者
何可胜数
及宋受天命
圣人出而四海一
向之凭恃险阻
铲削消磨
百年之间
漠然徒见山高而水清
欲问其事
而遗老尽矣
今滁介江淮之间
舟车商贾 四方宾客之所不至
民生不见外事
而安于畎亩衣食
以乐生送死
而孰知上之功德
休养生息
涵煦于百年之深也