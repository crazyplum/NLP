然臣谓小人无朋
惟君子则有之
其故何哉
小人所好者
利禄也
所贪者
货财也
当其同利之时
暂相党引以为朋者
伪也
乃其见利而争先
或利尽而交疏
则反相贼害
虽其兄弟亲戚
不能相保
故臣谓小人无朋
其暂为朋者
伪也
君子则不然
所守者道义
所行者忠信
所惜者名节
以之修身
则同道而相益
以之事国
则同心而共济
终始如一
此君子之朋也
故为人君者
但当退小人之伪朋
用君子真朋
则天下治矣