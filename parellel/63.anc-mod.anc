或曰
否
非若此也
夫阳子恶讪上者
恶为人臣招其君之过而以为名者
故虽谏且议
使人不得而知焉
书曰
尔有嘉谟嘉猷
则人告尔后于内
尔乃顺之于外曰
斯谟斯猷惟我后之德
若阳子之用心亦若此者
愈应之曰
若阳子之用心如此
滋所谓惑者矣
入则谏其君
出不使人知者
大臣宰相者之事
非阳子之所宜行也
夫阳子
本以布衣隐于蓬蒿之下
主上嘉其行谊
擢在此位
官以谏为名
诚宜有以奉其职
使四方后代
知朝廷有直言骨鲠之臣
天子有不僭赏
从谏如流之美
庶岩穴之士
闻而慕之
束带结发
愿进于阙下
而伸其辞说
致吾君于尧舜
熙鸿号于无穷也
若书所谓
则大臣宰相之事
非阳子之所宜行也
且阳子之心
将使君人者恶闻其过乎
是启之也