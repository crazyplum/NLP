其召至京师而复为刺史也
中山刘梦得禹锡亦在遣中
当诣播州
子厚泣曰
播州非人所居
而梦得亲在堂
吾不忍梦得之穷
无辞以白其大人
且万无母子俱往理
请于朝
将拜疏
愿以柳易播
虽重得罪
死不恨
遇有以梦得事白上者
梦得于是改刺连州
呜呼
士穷乃见节义
今夫平居里巷相慕悦
酒食游戏相征逐
诩诩强笑语以相取下
握手出肺肝相示
指天日涕泣
誓生死不相背负
真若可信
一旦临小利害
仅如毛发比
反眼若不相识
落陷阱
不一引手救
反挤之
又下石焉者
皆是也
此宜禽兽夷狄所不忍为
而其人自视以为得计
闻子厚之风
亦可以少愧矣