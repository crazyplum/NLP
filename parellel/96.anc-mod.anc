仲之疾也
公问之相
当是时也
吾意以仲且举天下之贤者以对
而其言乃不过曰 竖刁 易牙 开方 三子非人情
不可近而已
呜呼
仲以为威公果能不用三子矣乎
仲与威公处几年矣
亦知威公之为人矣乎
威公声不绝于耳
色不绝于目
而非三子者
则无以遂其欲
彼其初之所以不用者
徒以有仲焉耳
一日无仲
则三子者可以弹冠而相庆矣
仲以为将死之言
可以絷威公之手足耶
夫齐国不患有三子
而患无仲
有仲
则三子者三匹夫耳
不然
天下岂少三子之徒哉
虽威公幸而听仲
诛此三人
而其余者
仲能悉数而去之耶
呜呼
仲可谓不知本者矣
因威公之问
举天下之贤者以自代
则仲虽死
而齐国未为无仲也
夫何患三子者
不言可也