向使刺谳其诚伪
考正其曲直
原始而求其端
则刑礼之用
判然离矣
何者
若元庆之父不陷于公罪
师韫之诛独以其私怨
奋其吏气
虐于非辜
州牧不知罪
刑官不知问
上下蒙冒
吁号不闻
而元庆能以戴天为大耻
枕戈为得礼
处心积虑
以冲仇人之胸
介然自克
即死无憾
是守礼而行义也
执事者宜有惭色
将谢之不暇
而又何诛焉
其或元庆之父不免于罪
师韫之诛不愆于法
是非死于吏也
是死于法也
法其可仇乎
仇天子之法
而戕奉法之吏
是悖骜而凌上也
执而诛之
所以正邦典
而又何旌焉