先生不告于妻子
不谋于朋友
冠带出见客
拜受书礼于门内
宵则沐浴
戒行李
载书册
问道所由
告行于常所来往
晨则毕至
张上东门外
酒三行
且起
有执爵而言者日
大夫真能以义取人
先生真能以道自任
决去就
为先生别
又酌而祝曰
凡去就出处何常
惟义之归
遂以为先生寿
又酌而祝曰
使大夫恒无变其初
无务富其家而饥其师
无甘受佞人而外敬正士
无昧于谄言
惟先生是听
以能有成功
保天子之宠命
又祝曰
使先生无图利于大夫
而私便其身图
先生起拜祝辞曰
敢不敬蚤夜以求从祝规
于是东都之人士
咸知大夫与先生果能相与以有成也
遂各为歌诗六韵
遣愈为之序云