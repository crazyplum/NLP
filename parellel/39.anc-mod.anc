河阳军节度
御史大夫乌公
为节度之三月
求士于从事之贤者
有荐石先生者
公曰
先生何如
曰
先生居嵩 邙 瀍 谷之间
冬一裘
夏一葛
食朝夕
饭一盂
蔬一盘
人与之钱
则辞
请与出游
未尝以事免
劝之仕
不应
坐一室
左右图书
与之语道理
辨古今事当否
论人高下
事后当成败
若河决下流而东注
若驷马驾轻车就熟路
而王良
造父为之先后也
若烛照
数计
而龟卜也
大夫曰
先生有以自老
无求于人
其肯为某来邪
从事曰
大夫文武
忠孝
求士为国
不私于家
方今寇聚于恒
师还其疆
农不耕收
财粟殚亡
吾所处地
归输之涂
治法征谋
宜有所出
先生仁且勇
若以义请而强委重焉
其何说之辞
于是撰书词
具马币
卜日以受使者
求先生之庐而请焉