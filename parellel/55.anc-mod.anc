或曰
吾闻君子不欲加诸人
而恶讦以为直者
若吾子之论
直则直矣
无乃伤于德而费于辞乎
好尽言以招人过
国武子之所以见杀于齐也
吾子其亦闻乎
愈曰
君子居其位
则思死其官
未得位
则思修其辞以明其道
我将以明道也
非以为直而加入也
且国武子不能得善人
而好尽言于乱国
是以见杀
传 曰
惟善人能受尽言
谓其闻而能改之也
子告我曰
阳子可以为有之士也
今虽不能及已
阳子将不得为善人乎哉