予曰
噫嘻 悲哉
此秋声也
胡为乎来哉
盖夫秋之为状也
其色惨淡
烟霏云敛
其容清明
天高日晶
其气凛冽
砭人肌骨
其意萧条
山川寂寥
故其为声也
凄凄切切
呼号愤发
丰草绿缛而争茂
佳木葱茏而可悦
草拂之而色变
木遭之而叶脱
其所以摧败零落者
乃一气之余烈
夫秋
刑官也
于时为阴
又兵象也
于行为金
是谓天地之义气
常以肃杀而为心
天之于物
春生 秋实
故其在乐也
商声主西方之音
夷则为七月之律
商
伤也
物既老而悲伤
夷
戮也
物过盛而当杀
嗟夫
草木无情
有时飘零
人为动物
惟物之灵
百忧感其心
万事劳其形
有动乎中
必摇其精
而况思其力之所不及
忧其智之所不能
宜其渥然丹者为槁木
黟然黑者为星星
奈何以非金石之质
欲与草木而争荣
念谁为之戕贼
亦何恨乎秋声