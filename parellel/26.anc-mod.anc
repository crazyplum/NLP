环滁皆山也
其西南诸峰
林壑尤美
望之蔚然而深秀者
琅琊也
山行六七里
渐闻水声潺潺
而泻出于两峰之间者
酿泉也
峰回路转
有亭翼然临于泉上者
醉翁亭也
作亭者谁
山之僧智仙也
名之者谁
太守自谓也
太守与客来饮于此
饮少辄醉
而年又最高
故自号曰醉翁也
醉翁之意不在酒
在乎山水之间也
山水之乐
得之心而寓之酒也