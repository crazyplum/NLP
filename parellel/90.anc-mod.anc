信义行于君子
而刑戮施于小人
刑入于死者
乃罪大恶极
此又小人之尤甚者也
宁以义死
不苟幸生
而视死如归
此又君子之尤难者也
方唐太宗之六年
录大辟囚三百余人
纵使还家
约其自归以就死
是以君子之难能
期小人之尤者以必能也
其囚及期
而卒自归无后者
是君子之所难
而小人之所易也
此岂近于人情哉